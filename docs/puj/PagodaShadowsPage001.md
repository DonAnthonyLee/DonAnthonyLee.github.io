---
layout: post
title:  "PÓ-THAH SIÂ-YIÁᴺ (Tŏiⁿ 1 hio̍h)"
date:   2022-06-10 18:30:00 +0800
tag: PUJ_translation
---

<section class="PUJ">

<h2>PÓ-THAH SIÂ-YIÁᴺ</h2>
<hr>
<br>
<h3>TŎIᴺ YIT CHIOᴺ</h3>
<h4>TSṲ-NIÔᴺ-NÂNG KÂI KÉNG-NGŎ</h4>
<br>

Tŏ Tong-kok, m̆-lí lṳ́ sĭ ta-pou a-sĭ tsṳ-niôⁿ, nâng che̍k-seⁿ-sì tsóng-sĭ kuè kàu kan-khóu tsăi;
liáu, kah pat-kò bô Ki-tok kâi tī-hng pêⁿ-iōⁿ, nâng zú nńg-chiáⁿ, seⁿ-ua̍h zú thiám.

Tong-kok tsṳ-niôⁿ bô kah ang-sài tsò-pû hui-koi;
i--nâng bô kah tshù-lăi kâi ta-pou-nâng tsò-che̍k-ē chia̍h,
tio̍h thĕng ta-pou-nâng chia̍h-tît chiàⁿ chia̍h in chia̍h-tshûn --kâi;
lī-khui ka-kī kâi hiaⁿ-tĭ-chek-sun, i--nâng mih-sì-sṳ̄ to bô-piàn tsò--tit.

Sui-sĭ chiòⁿ-seⁿ, tùi móng-tī-kâi tsân-mīn lâi thóiⁿ, i--nâng kâi kéng-ngŏ huân-liáu hó kuè sio-keh kok-ke kâi chí-muē--hué.

Yi--nâng bŏi chhin-chhiŏⁿ Yìn-tōu hiòⁿ-seⁿ tio̍h sêng-siŭ --nâng àn chéng-tsa̍k pun-lūi;
i--nâng bŏi jiân Thóu-zṳ́-khî tsṳ-niôⁿ hiòⁿ-seⁿ khṳt --nâng kìm tŏ pâng-lăi;
i--nâng bŏi tǹg Miân-tiăn tsṳ-niôⁿ hiòⁿ-seⁿ tsò-ē bô tī-ūi kah chheng ta-pou chiàⁿ ŭ tsong-kà te̍k-khuân;
i--nâng bŏi siău Sai-tsăng che̍k-tshoh tī-hng che̍k-nâng ho̍k-sṳ̆ ku-ā-nâng hiòⁿ bô-hó miāⁿ-keh;
i--nâng bŏi jiân-tǹg Siâm-lô tsṳ-niôⁿ hiòⁿ-seⁿ che̍k-ē thiⁿ-sî pek-zua̍h, mue̍h kàu --nâng liân tá-tia̍p to pân-tuăⁿ.

Tsṳ-niôⁿ-nâng kâi tek-hĕng, kah tshuân-sì-kài pa̍t-kâi kok-ke pêⁿ-iōⁿ, kâi-kâi sió-sim pó-hŭ, tsun-tŏng kàu ŭ-tshûn.

Tsṳ-niôⁿ-nâng bô-lŭn lău-hău-seⁿ, kah tâng-în ta-pou-nâng tŏ nâng-lâi-kheh-khṳ̀ --kò thóiⁿ-tio̍h pêⁿ-ke tī-ūi lóng siang-tang.

Tsṳ-niôⁿ-kiáⁿ-nâng, sui-sĭ bŏi jiân-tǹg Yìn-tōu hiòⁿ-seⁿ chia-tsa̍h kàu mi-mi-ba̍t-ba̍t, liáu, in mó ka-kī che̍k-nâng tshut-mn̂g, iā mó kìⁿ ta-pou nâng-kheh.

Tŏ chí-kâi Ki-tok kà-ngĭ kâi kám-huè kah chĕng-huè hāu-la̍t huân-liáu bô-nâng-tsai kâi kok-tōu, Tong-kok-nâng khṳt tsṳ-niôⁿ-nâng kâi siă-huĕ tsṳ̆-iû thóiⁿ--khí-lâi kah-kah-hó.

<br>
<br>
注：<br>
1. thĕng, 等待。部分地方更常用 tán; thăi ；<br>
2. huân-liáu, 还；依然。现今多数地方合音为 huáⁿ+; háⁿ+ 等，后续篇章将采用 huáⁿ+；<br>
3. khṳt, 被；给予。现今原用此音的地区多读 khṳh，此处仅为对应当时语音而已，后续篇章将采用今音 khṳh；<br>
4. ku-ā, 多（个），此处声调采用作者所著字典中声调。现今多数地方合音为 kuá₊，我处个别场合读 kú-â，后续篇章将采用合音 kuá₊；<br>
5. iā, 亦，此处声调采用作者所著字典中声调。此义现今口语中因虚词变化而读音各异，后续篇章将沿用此音；<br>
6. pân-tuăⁿ, 懒惰。<br>


</section>
